---
title: วิวัฒนาการก่อนจะมี SMS ให้เราใช้ในประเทศไทย
thumbnail: /blog/img/blogtbs1.jpg
date: 2019-09-03T06:25:32.114Z
description: >-
  ในยุคที่เทคโนโลยีเจริญก้าวหน้า การพบปะหรือการพูดคุยกัน
  ไม่จำเป็นต้องเจอตัวกันเป็นๆ เพียงหยิบโทรศัพท์มือถือขึ้นมา
  เราก็สามารถติดต่อสื่อสารกันได้อย่างง่ายดาย แต่เราเคยสงสัยไหมค่ะ
  ว่าในอดีตเรานั้นติดต่อสื่อสารกันอย่างไร
  เขามีวิธีใดบ้างที่จะสามารถติดต่อหากันได้
  โดยเฉพาะการสื่อสารผ่านตัวอักษรเขาเริ่มจากอะไร
  และพัฒนาการสื่อสารแบบนี้อย่างไรบ้าง ก่อนที่จะมี SMS
  ให้เราใช้ในปัจจุบันนี้ในประเทศไทย
---
ในยุคที่เทคโนโลยีเจริญก้าวหน้า การพบปะหรือการพูดคุยกัน ไม่จำเป็นต้องเจอตัวกันเป็นๆ เพียงหยิบโทรศัพท์มือถือขึ้นมา เราก็สามารถติดต่อสื่อสารกันได้อย่างง่ายดาย แต่เราเคยสงสัยไหมค่ะ ว่าในอดีตเรานั้นติดต่อสื่อสารกันอย่างไร เขามีวิธีใดบ้างที่จะสามารถติดต่อหากันได้ โดยเฉพาะการสื่อสารผ่านตัวอักษรเขาเริ่มจากอะไร และพัฒนาการสื่อสารแบบนี้อย่างไรบ้าง ก่อนที่จะมี SMS ให้เราใช้ในปัจจุบันนี้ในประเทศไทย



เริ่มแรก เราขอย้อนกลับไปเมื่อปี 2426 ในรัชสมัยของราชการที่ 5 ซึ่งปีในนี้มีการจัดตั้ง “กรมไปรษณีย์” แห่งแรกในประเทศไทย และในปีเดียวกันได้มีการใช้ “โทรเลข” ซึ่งในสมัยนั้นเป็นเทคโนโลยีที่ทันสมัยมากๆ แถมยังรวดเร็วในการสื่อสารอีกด้วย จึงเป็นเหตุให้ “กรมไปรษณีย์” รวมตัวกับ “กรมโทรเลข” เป็น “กรมไปรษณีย์โทรเลข" การส่งโทรเลขเป็นการส่งข้อความหรือการส่งข่าวสารด้วยรหัสมอร์ส 





มาถึงปี 2498 ได้จัดตั้ง “โทรพิมพ์” เครื่องแรกของประเทศไทย ซึ่งเครื่องโทรพิมพ์นั้นสามารถพิมพ์ได้ทั้งภาษาอังกฤษและภาษาไทย เมื่อส่งข้อความไปที่ปลายทาง เครื่องโทรพิมพ์ที่ปลายทาง ก็จะพิมพ์ข้อความออกมาด้วยเช่นเดียวกัน



การสื่อสารของเราก็ได้พัฒนาอย่างต่อเนื่องเรื่อยๆ จนมาถึงปี 2521 ได้มีการส่ง Fax ครั้งแรกอย่างเป็นทางการ หลังจากได้ทดลองใช้กันมาตั้งแต่ปี 2516 เครื่องโทรสารหรือเครื่องแฟกซ์ เป็นอุปกรณ์ที่ใช้ส่งภาพ ลวดลายต่าง จากเครื่องส่งต้นทางไปยังเครื่องรับปลายทาง คล้ายกับการถ่ายเอกสารทางไกล โดยเครื่องจะต้องเชื่อมกับโทรศัพท์ บริการชนิดนี้สามารถส่งไปได้อย่างทั่วถึงทั้งในไทยและต่างประเทศ ซึ่งในปัจจุบันการส่ง Fax นั้นยังมีให้เราเห็นอยู่ โดยเฉพาะการใช้ส่งเอกสารสำคัญในสำนักงานทั้งราชการและเอกชนค่ะ

 

เครื่องโทรสารหรือเครื่องแฟกซ์เป็นที่นิยมเป็นอย่างยิ่งเพราะทั้งสะดวก รวดเร็ว แถมการส่งข้อความได้อย่างแม่นยำมากๆในการใช้เครื่องมือในการติดต่อสื่อสารผ่านข้อความ แต่ด้วยความที่เครื่องนี้ไม่สามารถพกพาได้ ความนิยมในการส่งข้อความจึงตกไปเป็นของ “เพจเจอร์” ในปี 2532 แบบตัวเลข และปี 2533 มีบริการเพจเจอร์แบบตัวอักษร 

 

และในปี 2533 นี้เอง เราก็มี "โทรศัพท์พกพา” ที่ใช้โทรออกได้อย่างเดียว แต่ก็เป็นจุดเริ่มต้นที่ทำให้ได้ใช้ SMS นั่นเองค่ะ ซึ่ง SMS ได้ถือกำเนิดขึ้นในปี 2535 โดยข้อความแรกที่เกิดขึ้นบนโลกคือคำว่า "Merry Christmas" โดย Neil Papworth วิศวกร ส่งไปยัง โทรศัพท์มือถือของ Richard Jarvis ผู้จัดการ Vodafone นั่นเอง

 

กว่าเราจะมีเครื่องมือที่จะช่วยให้การสื่อสารผ่านตัวอักษรอย่าง SMS ให้เราใช้ได้อย่างสะดวกสบายกันอย่างทุกวันนี้ จะเห็นได้ว่ากว่า 136 ปีที่ผ่านมา เทคโนโลยีการสื่อสารมีการพัฒนาขึ้นอย่างเห็นได้ชัด จากการส่งข้อความผ่านเครื่องมือที่มีขนาดใหญ่ พัฒนาจนเราสามารถพกพาเครื่องมือสื่อสารเหล่านั้นไปไหนก็ได้ทุกที่ ทำให้เราส่งข้อความหาใครก็ได้อย่างไร้พรมแดน
